# Gestore Libreria
Qualche giorno fa, mentre tornavo a casa, mi sono fermato a salutare il mio amico Pietro. Nel passare da casa sua l’ho trovato immerso nelle sue innumerevoli librerie alla ricerca di tre libri che mancavano all’appello. Pietro ha superato da un po' i 50 e, pur non essendo particolarmente tecnologico, negli anni sono sempre riuscito a stuzzicare la sua intelligenza con innovazioni che gli potessero semplificare la vita. Del resto, cos'è la tecnologia se non uno strumento per vivere meglio?
Questa volta non poteva fare eccezione, così gli ho chiesto: "E se ti creassi un'app che, in modo semplice e intuitivo, ti permettesse di catalogare e cercare i tuoi libri? La useresti?"

La risposta è stata istantanea: "Sì."

Da quel momento, ho iniziato a immaginare come dovesse essere questa app per risultare naturale per lui: l’ho pensata come una casa con diverse stanze. In ogni stanza, scaffali; ogni scaffale con più ripiani, e ogni ripiano "custode" dei libri.
L'idea era creare un'app di gestione e ricerca dei libri con un’interfaccia grafica intuitiva che ricostruisse questo percorso immaginario. Ma volevo affrontare la sfida in modo diverso: invece di programmare tutto da zero, ho deciso di affidare lo sviluppo a ChatGPT 4.0.
Qui è cominciata la vera sfida: scrivere prompt chiari e dettagliati per guidare l'intelligenza artificiale a sviluppare l’app esattamente come la immaginavo io.

**Sono riuscito nell'intento?**
Sì e no. Dopo lunghe “conversazioni”, correzioni, fallimenti e suggerimenti, sono arrivato a una versione funzionale dell'app. Devo ammettere che ChatGPT ha fatto un buon lavoro, ma non è riuscito a soddisfare tutte le finezze che avevo in mente (o forse non sono stato abbastanza chiaro io nel chiedergliele?) e, in alcuni momenti dello sviluppo, ho dovuto mettere mano al codice per correggerlo o guidarlo meglio.
Un altro problema che ho notato è che, man mano che il progetto avanzava, errori già risolti tornavano a galla. Quando questo accadeva, dovevo aprire una nuova chat e ripartire da una versione del codice funzionante. Ho usato questa tecnica del "fresh start" due volte, lavorando complessivamente con tre chat.

**Il risultato finale?**
Un'app sviluppata in circa 8-10 ore, con l'80% del codice scritto da ChatGPT.

**Ne è valsa la pena?**
Forse no. Probabilmente, se avessi scritto io stesso la logica di base e avessi chiesto a ChatGPT supporto su task specifici, come lo sviluppo dell’interfaccia grafica (magari a partire da un mio design) o l’implementazione di qualche funzione mirata, avrei risparmiato tempo e stress (evitando anche di insultare l'IA quando non rispondeva come speravo!).
Tuttavia, è stata un’ottima occasione per mettere alla prova le capacità di ChatGPT 4.0 e rendermi conto che, almeno per ora, gli sviluppatori possono dormire sonni tranquilli. Alla fine, è proprio il nostro intuito umano a fare la differenza: ChatGPT non avrebbe mai immaginato che a Pietro servisse un’app per catalogare i suoi libri. Ed è forse questo il grande vantaggio che ci distingue dalle macchine: l'umanità.
Curiosi di vedere il risultato?
